Projektet er et bachelorprojekt, der finder sted i foråret 2022.

De grønne pigespejdere er en spejderforening i Danmark for piger. Foreningen udfaser brugen af skjorte som uniform og bruger fremover kun et tørklæde. Uniformen har været brugt til at vise sine mærker frem, da der er en stor stolthed forbundet med dem, samt vidensdele så andre spejdere kan inspireres til at tage nye mærker, som de kan se på andres uniform. Det er også en udfordring for spejderne efter de har taget et spejdermærke at huske hvad man har gjort for at opnå det specifikke mærke.

Udfasningen af uniformen medfører et manglende sted at vise sine spejdermærker, som derfor skal erstattes af andre måder at vise dem frem på. Derfor vil projektet arbejde på at løse dette ved at udvikle en mobil applikation, som kan fungere som “album” for ens spejdermærker med muligheden for at skrive noter/beskrivelser til det specifikke mærke og dele det med andre.

Da dette er et nyt problem findes der ikke andre apps på det danske marked, som løser dette problem. Der findes apps til både de britiske og amerikanske spejderorganisationer. Disse apps virker som udgangspunkt til at være udelukkende et opslagsværk for spejderne, hvor at vores samtidig med at være et opslagsværk, vil have større fokus på det sociale og det at dele sin fremgang med sine venner og med sig selv (i form af beskrivelser).

Projektet vil udvikle en mobil app til både Android og iOS ved brug af Flutter. Målgruppen for app'en vil være 10-14-årige piger, men den skal kunne bruges af alle indenfor foreningen. App'en vil indeholde features som:

Oprettelse af profil som bruger og muligheden for at tilføje sig til en gruppe/patrulje (tilhørsforhold).
Mulighed for at se alle de tilgængelige mærker og hvad man skal gøre for at opnå dem.
Registrering af mærker samt mulighed for at skrive en beskrivelse af, hvad man har gjort for at opnå mærket.
Mulighed for at få tildelt roller såsom leder og spejder. For at undgå snyd skal en leder godkende tildelingen af et mærke, som spejderen har opnået.
Det skal være muligt, at se hvad andre spejdere i appen har af mærker. Dette vil gøres muligt ved brug af en database.
Features som muligvis vil indgå i det færdige projekt:

Gruppe/Patrulje kan oprette mærker, som gruppen så kan opnå.
Brug af native features (fx. lommelygte eller kompas).
Del på sociale medier (facebook, instagram osv.) direkte fra app, når man får et nyt mærke.
For at undersøge brugernes behov vil interviews blive benyttet. Interviewene vil være semistrukturerede og tage udgangspunkt i både prototype samt generelle spørgsmål til spejderens behov afhængigt af rolle (leder/spejder). Disse interviews vil også undersøge motivationen bag det at skulle blive ved med at bruge appen. Data fra interviews vil blive sammenlignet og konklusionerne vil blive benyttet i udviklingsprocessen.

Undervejs i udviklingsprocessen vil vi have fokus på, hvordan et bæredygtigt produkt, der kræver minimum vedligeholdelse udvikles. Dette vil vi forsøge at opnå ved bl.a. at bruge erfaring fra tidligere projekter.

Tilsidst vil vi lave en evaluering af projektet baseret på brugernes behov, brugertest med spejderne, samt en sammenligning med de tilgængelige spejdermærke apps for britiske og amerikanske spejderorganisationer.